{
	"navodilo": "Pretipkaj besedilo v spodnji okvirček, tipkaj tako hitro kot ponavadi, v svojem tipičnem ritmu, na svoj način.",
	"besedilo": "Zapisati bi morali tisto, kar je lepo. Pa tudi, kaj otrok razmišlja, kaj odkriva. Tako spremljamo, kako je pripravljen na življenje, ali zna delovati v okolju. Veliko jih namreč ne zna. Res je, da na svojih predavanjih ves čas poudarjam, da morajo imeti otroci delovne izkušnje, vendar se po drugi strani zavedam, da se premalo igrajo. Ne igrajo se iger brez pravil. Ne družijo se tako, da sami oblikujejo igro, da sami določijo pravila, ki jih potem preizkušajo. Samo tako namreč lahko vidijo, katera so neumna, neživljenjska, katerih pa se je smiselno držati. Šele ob taki igri se učijo postavljati svoja pravila ali dovoliti prijatelju, da je po njegovem. To jim manjka. Potem pa se zgodi, da fant v petem, šestem, sedmem razredu pride k svetovalni delavki, ker je bilo v razredu nekaj narobe, in se zjoče kot majhen otrok. Ker on res ni nič kriv, on res tako čuti. Ne gre za to, da bi igral neko vlogo. Ampak ne more povezati svojega vedenja s posledicami, ker nima izkušenj, ker se ni igral. Bil je na mnogih tečajih, ampak tam se otroci ne igrajo, tam delajo po programu. Pomembno pa je, da ne sme biti programa. Veliko težav z vrstniki imajo tisti otroci, ki se že dolgo ne igrajo z njimi. Igrajo se sami ali pa sedijo za računalniki. In kaj naredijo starši, ko ugotovijo, da ima njihov otrok težave v odnosu z vrstniki?"
}
